Pieniny zachwycają nie tylko barwną przyrodą, ale także nie mniej barwną historią, która sięga czasów paleolitu!
Na tych górskich terenach łączyły się losy Słowaków, Wołosów, Łemków, Węgrów i Polaków. Okoliczne wsie były świadkami najazdów Tatarów i Husytów.

Długie osadnictwo pozostawiło po sobie liczne pamiątki, których wartość została doceniona przez organizację UNESCO. 
Nieco tajemniczy klimat Pienin i piękno natury przyciągają z kolei licznych turystów, którzy szukają tutaj przygody oraz wypoczynku. Co warto zobaczyć w Pieninach i jakie historyczne perełki kryją w sobie tutejsze wsie i miasteczka?
Historia Pienin jest długa i barwna. 
Jak długa? Dość powiedzieć, że według odkryć archeologicznych z 1985 roku liczy sobie ponad 50 tysięcy lat! Pierwszym mieszkańcem Pienin był człowiek neandertalski, którego szczątki odnaleziono w grocie w Obłazowej. 
Dalsze wykopaliska odkryły kolejnych pradawnych mieszkańców, którzy trudnili się górnictwem oraz rybołówstwem.

Można zatem śmiało powiedzieć, że doskonały klimat Pienin doceniano już na długo przed tym, zanim Szczawnica została kurortem uzdrowiskowym. Specjalną rangę zyskały jednak Pieniny dopiero w Średniowieczu, kiedy to święta Kinga ufundowała w okolicach Nowego Sącza klasztor Klarysek.

Wtedy na te tereny zaczęli ściągać Polscy osadnicy. Pierwszą pienińską wsią założoną przez Klaryski były Sromowce Wyżne, następnie w ręce polskie przeszedł zamek w Czorsztynie, a Krościenko zyskało prawa miejskie. W Pieninach pojawili się również Wołosi, 
którzy osiedlili się w wyższych partiach gór i zajęli się hodowlą.

Jednak prawdziwy rozkwit Pienin można datować na rok 1840. Na początku XIX wieku Szczawnica zyskała, całkowicie zresztą zasłużony, status „perły wśród uzdrowisk”. Zaczęto organizować wczasy dla turystów, w tym wycieczki górskie. Jednak oprócz turystów, w Pieniny zaczęli tłumnie przyjeżdżać także naukowcy i artyści, tacy jak Józef Dietl czy Wincenty Pol, którzy ostatecznie rozsławili te tereny.